\section{Sophie's Dream Leap}
\label{sec:sophies-dream-leap}

Spillet \emph{Sophie's Dream Leap} er et 3D-platform spil. Spilleren
indtager rollen som den seks-årige pige Sophie. Sophie er, bortset fra
tilstedeværelsen af hendes spøgelsesbror, alene hjemme. Spillet
starter med at Sophie følger efter broderen op på spisestuebordet,
hvorefter jorden bliver til ætsende syre.

Instruktøren i gruppen ville lave et spil, der efterlod spilleren
med en oplevelse. Han ville undgå at vi lavede et spil, hvor det
primære formål fx var at samle mønter op eller få den hurtigste tid.

\subsection{Forløb}
\label{sec:dream-forlob}

Spilidéen blev fundet ved hjælp af kollektiv brainstorming over den
første halvanden dag i forløbet. Vi havde tre primære idéer, hvoraf
``Jorden er giftig''-temaet blev valgt som vores foretrukne om
tirsdagen.

Efterfølgende udviklede vi en række forskellige prototyper, for at få
fastlagt hvordan spillet skulle styres. Prototyperne variede fra
isometrisk perspektiv hvor man trykkede et sted og spilfiguren
efterfølgende gik derhen til tredjepersonsperspektiv hvor man bevægede
sig ved at holde venstre musetast nede og hoppede ved
dobbeltklik. Ingen af disse fungerede dog særlig godt, og derfor
besluttede vi os for en helt tredje styringsprototype, hvor
spilfiguren altid bevæger sig i musens retning. Hastigheden hvormed
figuren bevægede sig var afhængig af afstanden til musen. Trykkede man
på højre musetast hoppede figuren.

\subsubsection{Udviklingsmetode}
\label{sec:udviklingsmetodik}

Vores projektleder ville gerne have at vi benyttede os af
\emph{SCRUM}-metoden i vores udvikling. Det vil sige, at vi hver
morgen startede med et stående møde, hvor alle på holdet sagde hvad de
havde lavet dagen før og hvad de skulle lave den dag. På den måde
havde alle et indblik i hvordan udviklingen af spillet gik.

Endvidere blev hele forløbet inddelt i en række \emph{sprints} á tre
eller fire dage. Hver deltager vurderede så i starten af en
\emph{sprint} hvor meget arbejde de regnede med at kunne få for hånden
inden for perioden. Det medførte at alle som regel vidste, hvad de
skulle tage sig til, samt at man ikke blev udsat for en
altoverskyggende, uoverkommelig opgave, men blot små opgaver, der jo
maksimalt varede fire dage.

Det viste sig at \emph{SCRUM} medførte den ulempe, at vores kildekode
blev meget rodet med tiden, da der blev tilføjet eller ændret
\emph{features} i hver \emph{sprint}, som blot byggede oven på gammel
funktionalitet. Problemet blev yderligere forværret af, at vi ikke
havde tid nok i forløbet til at sætte os ned og rydde op. Fokus lå på
at udvide og forbedre spillet, hvilket desværre blev sværere og
sværere pga. kodens lave kvalitet. Når kildekoden blev mere kringlet
medførte det også at det stort set kun var den oprindelige programmør
der til slut kunne gennemskue hvor ændringer skulle foretages. Det
gjorde at de forskellige programmører fik meget skarpt opdelte roller:
lyd, animation, kunstig intelligens, osv.

\subsubsection{Rolle i produktionen}
\label{sec:rolle-i-produktionen}

Min rolle i produktionen var blandet. Det primære fokus lå på at
implementere den kunstige intelligens der skulle drive broderen i
spillet. På produktionen var der dog reelt kun 3,5 programmør, hvilket
betød at jeg var nødt til også at bruge en del tid på forefaldende
programmerings- og implementeringsopgaver. Blandt disse kan nævnes:

\begin{itemize}
\item \emph{Debugging} og arbejde med vores animationssystem
\item Implementering af websiden \href{http://www.dream-leap.com}.
\item Implementering af funktionalitet til vores lyddesigner
\item Komprimering og indsætning af \emph{assets} i vores spil
\item Finpudsning af baner ift. den kunstige intelligens' opførsel
\item Implementering af ``rulletekster''.
\end{itemize}

Min arbejdsindsats i de forskellige områder har været dikteret af,
hvad der blev vurderet som værende vigtigst at implementere i en
\emph{sprint}.

\subsubsection{Afprøvning af spillet}
\label{sec:afpr-af-dreamleap}

Én gang om ugen blev vores spil afprøvet på en gruppe bestående af et
par børn i 6-7-års alderen. Børnenes færd i spillet blev filmet,
samtidig med at vores \emph{game designer} og \emph{project manager}
observerede og tog noter. Disse noter var grundlaget for, hvilke
ændringer der blev foretaget i banedesign såvel som styremetode.

Desuden brugte vi programmører en del tid på at spilteste undervejs i
forløbet. Dette var dog mest for at finde fejl, mangler og mærkelige
ting, idet vi allerede efter kort tid var blevet så vant til vores
spil, at det var alt for let for os og vi dermed ikke kunne bruges til
at finpudse sværhedsgrad o.l.


\subsection{Kunstig intelligens}
\label{sec:dream-kunstig-intelligens}

Det blev hurtigt i forløbet besluttet, at vi kunne udnytte DADIUs krav
om kunstig intelligens i spillet på en god måde til at have en bror,
der kunne fungere som vejleder i spillet. Broderen skulle gå foran
spilleren og vise en vej igennem banerne. Samtidig skulle broderen
fungere som gemme-punkt visse steder i banerne. Den kunstige
intelligens i \emph{Sophie's Dream Leap} består derfor primært af en
implementering af \emph{pathfinding}-algoritmen \emph{A*}. Algoritmen
er dog modificeret til også at tillade hop rundt i banen, så broderen
ikke behøvede en fast vej fra start til slut.

På grund af den valgte algoritme, blev der sat nogle begrænsninger for
de baner, vi kunne have i spillet: Vi tillod ikke gangbare overflader,
der lå lige over hinanden. Dvs. for ethvert $(x,~z)$-koordinat, måtte
der kun være et gangbart punkt. Var der alligevel flere, ville den
kunstige intelligens ikke være opmærksom på andre overflader end den,
der stod øverst i Unitys scenehierarki.

For at den kunstige intelligens ikke skulle tage meget svære eller
obskure veje igennem banerne blev hop gjort dyre i algoritmens
vægtfunktion.

Idet miljøerne spilleren bevæger sig rundt i er dynamiske (objekter
kan flyttes, væltes, destrueres o.l.) implementerede vi også
funktionalitet i den kunstige intelligens, så den blev opmærksom på
sine omgivelser. Hvis den kunstige intelligens stødte på en
forhindring på sin beregnede vej, blev der beregnet en ny vej til det
ønskede mål.

Da den kunstige intelligens brugte et ret fintmasket koordinatsystem
til at indele banen i, fik vi problemer med hakkende bevægelser hvis
hele stien frem til mål ikke var kendt på forhånd. Det betød at vi lod
den kunstige intelligens kigge på det punkt den overvejede at inddrage
i sin vej og se om det var gangbart. Hvis det ikke var tilfældet
prøvede den at finde en ny vej med det samme. Det betød at vi mistede
den meget menneskelige egenskab, at KI'en kunne gå forkerte veje i
første omgang, men til gengæld undgik vi at skulle bruge en masse tid
på at udglatte bevægelserne langs vejen for at undgå hak o.l. de mange
gange vejen ellers skulle være genberegnet undervejs på turen igennem
banen. Fordi vores baner var så forholdsvis små, var det ikke synligt
på spillets ydelse når den kunstige intelligens genberegnede sine veje.

For dels at hjælpe den kunstige intelligens igennem svære områder,
hvis vi skulle støde på sådan nogen undervejs, og dels at kunne
forbedre gameplayet, implementerede vi såkaldte \emph{triggers} der
kunne blive aktiveret når enten spilleren eller den kunstige
intelligens passerede igennem eller hvis de begge var til stede. Det
brugte vi til at aktivere den kunstige intelligens når spilleren havde
bevæget sig lidt ind i en bane, samt til at få den kunstige
intelligens til at agere gemmepunkt og vente på spilleren indtil hun
nåede frem.

For at gøre den kunstige intelligens mere resistent over for
fejlberegninger, uventede forhindringer o.l., lavede vi
funktionalitet, så KI'en blev teleporteret til det næste
koordinatpunkt den ville have besøgt på sin vej, hvis den sad fast
eller kom for langt væk. Det gjorde at vi kunne tillade os at have
nogle upolerede områder, hvor den kunstige intelligens ikke opførte
sig optimalt. Endvidere blev den kunstige intelligens portrætteret som
et spøgelse, hvilket igen tillod os lidt unormal opførsel uden at det
blev akavet.

Idet spillerens hop og generelle styring har meget lidt med
virkelighedens fysik at gøre, besluttede vi os for efter mange
problemer også at snyde med den kunstige intelligens'
bevægelse. Hop bliver derfor lavet helt uden om det indbyggede
fysiksystem, og den kunstige intelligens bliver blot flyttet langs en
bezier-kurve som er lavet mellem start- og slut-punktet for hoppet.

Havde vi haft mere tid ville vi gerne have implementeret noget
\emph{path smoothing}, så broderen gik mere flydende og uden hak når
han skiftede retning.

Spillet tredje bane var desuden meget virkelighedsfjern, så der
besluttede vi at leveldesigneren skulle have frit spil. Derfor lod vi
den kunstige intelligens teleportere rundt mellem de punkter vi
ønskede han skulle være på, så vi ikke behøvede tage højde for om det
nu også var muligt for KI'en at gå ordentligt.

Udover den primære kunstige intelligens i form af broderen, blev der
også udviklet fjender, der skulle stå i vejen for spillerens
fremgang. Fjenderne vandrede rundt på en platform og vendte om i en
vilkårlig retning, hvis de fandt ud af at de var ved en kant. Når
fjenderne så spilleren, begyndte de at opbygge vrede hvorefter de løb
imod spilleren og forsøgte at skubbe hende udover. Vi nåede desværre
ikke at indbygge funktionalitet i fjenderne, så de elegant kunne
undvige kanter. Vi ville også gerne have inkluderet mulighed for at
fjenderne forsøgte at forudsige hvor spilleren ville være lidt ude i
fremtiden og så sigte efter det punkt i deres fremløb.

\subsection{Problemer og udfordringer undervejs}
\label{sec:problemer-undervejs}

Vi havde en række problemer og udfordringer undervejs i
produktionen. Det viste sig fx at være et ret stort problem, at
programmørerne var de eneste, der hurtigt fik sat sig ind i brugen af
Unity. Det medførte at en del tid i starten af produktionen blev brugt
på support af nogle af de andre deltagere.

Desuden stødte vi ind i en række problemer med Unitys lyssætning,
skygger, fysiksystem, lyd o.l., der var forårsaget af, at vi ikke
benyttede en normal skala i vores spil. Fx er spisebordet i vores
første bane i Unity ti meter bredt og ti meter langt, og vores
hovedpersoner er omkring tre og seks meter høje. Det gjorde at fx 
distancen en lyd skulle kunne høres og hvilken kvalitet skygger der
skulle tegnes blev forskruede, idet Unity troede vores baner var langt
større end de i virkeligheden skulle være.

Et af vores største problemer var imidlertid at vi allerede efter to
dage mistede en programmør. Desuden var vores \emph{leap}-programmør
nødsaget til at følge kurser og tage til eksamener på sit studie,
hvilket resulterede i, at vi blot var tre programmører til stede det
meste af tiden.

I begyndelsen af processen valgte vi at benytte os af \emph{Locomotion
  System}-biblioteket \cite{locomotion} til Unity, for at få
realistiske bevægelser for vores figurer i spillet. Det medførte dog
en række problemer, idet der var krav til animationerne og
programkoden vi kørte, for at få systemet til at fungere korrekt. Det
betød at vi brugte en masse tid i løbet af projektet på at finde og
rette fejl og implementere funktionalitet der tillod os at benytte
\emph{Locomotion}-systemet. Selvom det krævede meget arbejde, var
slutresultatet dog det værd, idet vores ganganimationer blev meget
realistiske. Systemet tillod også at vores figurer bevægede sig med variable
hastigheder uden at animationerne så underlige ud eller at benene
``skøjtede'' på underlaget.

Baseret på resultaterne af vores brugertest brugte vi også utrolig
lang tid på at lave, forbedre, udvide og ændre vores system til
styring af spilleren, idet vores styring de første test var alt for
svær at håndtere. Skulle jeg lave noget om, ville det være at afholde
flere brugertest, især i starten af forløbet. Dermed tror jeg at vi
kunne have fundet flere fejl og mangler ved styremåden
tidligere. Havde vi gjort det, kunne vi forhåbentlig have fundet de
rigtige parametre langt tidligere, programkoden kunne være blevet
``låst'' og programmørtiden brugt på andre, mere presserende ting, i
slutningen af forløbet. Derudover tror jeg også det ville have været
en fordel, hvis der var en brugertest efter hver \emph{sprint} og ikke
blot efter hver uge, der jo bestod of to \emph{sprints}. Jeg tror
også, at vi kunne have haft gavn af at have en programmør med ude til
testene, da vi var mere bekendte med ømme punkter, der måske skulle
have mere opmærksomhed og derfor i særdeleshed ville have haft godt at
af blive testet.

Naturligvis voldte den kunstige intelligens også problemer
undervejs. Mange af problemer skyldtes, at instruktørens og \emph{game
  designerens} vision for den kunstige intelligens var enormt
ambitiøse. Desuden ændredes planerne for den kunstige intelligens
undervejs, hvilket naturligvis var et problem idet udviklingen så
skulle skifte kurs. Havde målet var klart (og endeligt) tidligere i
processen, ville vi formentlig kunne have lavet en bedre løsning, idet
vi ikke havde behøvet fokuseret på generelle tilfælde, men kun på
vores specifikke scenarier.

%%% Local Variables: 
%%% mode: latex
%%% TeX-master: "../../report"
%%% End: 
